بیژن عبدالکریمی (زادهٔ ۱۳۴۲) فیلسوف ایرانی و دانشیار گروه فلسفه دانشگاه آزاد اسلامی واحد تهران شمال است. عبدالکریمی دوره کارشناسی و کارشناسی ارشد فلسفه را به ترتیب در سال‌های ۱۳۶۷ و ۱۳۷۳ در دانشگاه تهران به پایان رساند و در سال ۱۳۸۰ از دورهٔ دکتری فلسفه در دانشگاه مسلمان علیگر فارغ‌التحصیل شد.
عبدالکریمی از منتقدان جدیِ نگاه سیاسی به مقولهٔ فرهنگ، علوم انسانی اسلامی و اسلامی‌سازی دانشگاه‌ها است و معتقد است باید رویکرد هستی‌شناسانه جایگزین رویکردهای تئولوژیک و ایدئولوژیک شود. او بر بازخوانی سنت فکری متفکرانی همچون علی شریعتی و احمد فردید تأکید می‌کند و رویکرد صاحب نظرانی چون عبدالکریم سروش، مصطفی ملکیان و محمد مجتهد شبستری نسبت به متون مقدس را مورد نقد قرار داده‌است. عبدالکریمی در رابطه با تفکر تئولوژیک، معتقد است مبتنی بر تفکری جدلی و همین‌طور سیستماتیک به معنای خاص است و به بیان برخی دیگر از موارد آن پرداخته‌است:
این پژوهشگر علوم انسانی با طرح این پرسش که چه وجه اشتراکی بین قاجار، پهلوی و حکومت بعد از انقلاب وجود دارد که روشنفکر ما و جامعه و ملت قدرت سیاسی را نمی‌تواند کنترل کند و تابع اهدافی کند که جریان روشنفکری تعیین می‌کند؟، گفت: به نظر من دلیلش این است که جریان روشنفکری ما منطق بازی را به درستی درک نکرده‌است. و از امامزاده‌ای به اسم امامزاده سیاسی شفایی را می‌طلبد که اساساً یک چنین شفایی امکان‌پذیر نیست. باید نگاهش را به معطوف به بخش‌های دیگری از حیات اجتماعی کند که نمی‌کند. به همین دلیل معتقدم که جریان روشنفکری خودش بخشی از بحران است، اما دچار این توهم است که دارد راه‌حل بحران را ارائه می‌دهد. اینکه قدرت سیاسی حرف تو را نمی‌شنود بخشی از بازی و پروبلماتیکی است که توی روشنفکر باید به آن فکر کنی اما تو می‌گویی من کارم را کردم قدرت سیاسی کارش را نکرد، نه! اتفاقاً حرف من این است که کار قدرت سیاسی اعمال قدرت است و کارش این است که می‌خواهد قدرتش را بسط دهد و حفظ کند. این حرف من مشروعیت بخشیدن به وضعیت موجود نیست؛ این تلاش برای نزدیک شدن به مسئله است. ما روشنفکران باید منطق تحلیل و منطق فهم خودمان را تغییر بدهیم اما متأسفانه در برابر این تغییر منطق مقاومت می‌کنیم و این چیزی است که محل نقد من است.
عبدالکریمی در ادامه با اشاره به آرا اُنفره فیلسوف فرانسوی (میشل اُنفره فیلسوف معاصر فرانسوی است، که معتقد به لذت‌گرایی و آنارشیسم است) و توضیح نظریات وی گفت: میشل اُنفره با بررسی دو کتاب مشهور جرج اورول یعنی ۱۹۸۴ و مزرعه حیوانات در مورد زندگی مدرن غرب تأمل کرده‌است؛ داستان‌های اورول در شرایط حاکمیت فاشیسم آلمانی ایتالیا و استالینیسم بلشویکی است و واکنشی به آن دوران است اما حرف اُنفره این است که این دو رمان توصیفگر فاشیسم دوران نیستند بلکه آینده اروپا را پیش‌بینی کرده‌است و اروپای اتحادیه اروپا امروز جوامع اروپایی را به شدت به سمت جامعه ای برده‌است که اورول در رمان‌هایش توصیف کرده‌است.
عبدالکریمی: این خبرها فرصت تفکر را از جامعه ایران می‌گیرد بیژن عبدالکریمی استاد فلسفه معتقد است، توجه افراطی جامعه به این اخبار آسیب زاست و باعث می‌شود، تفکر و عقل در جامعه شکل نگیرد. وی در همین رابطه به انصاف نیوز گفت: گروهی دربارهٔ دختر شهید سلیمانی خبر می‌نویسند و برخی دیگر دربارهٔ دختر شریعتی خبر منتشر می‌کنند. نتیجه کار هر دو گروه این است که جامعه را درگیر مسائل بیهوده می‌کنند.
این استاد فلسفه با تأکید بر آنکه «وقتی به فردی که جایگاه خاصی ندارد، جایگاه داده می‌شود، چنین مسائلی قابل انتظار است» گفت: در این فضای هیجانی و پوپولیستی که از سوی اپوزیسیون و نیروهایی در داخل تقویت می‌شود، «حقیقت» شنیده نمی‌شود و تفکری وجود ندارد
مخاطبین اول من که اپوزیسیون هستند می‌گویند چه غلطی کردیم انقلاب کردیم؛ گند زدیم. اما به عقیده من این مواجهه بسیار سطحی است چرا که انقلاب یک فرایند تاریخی است و نمی‌توان افراد را برای این قضیه مقصر کرد. نکته دیگر اینکه گفتن اشتباه کردیم و غلط کردیم چه تفاوتی در وضع اکنون ما حاصل می‌کند. و نکته بعد هم این که چه تضمینی وجود دارد که اگر گفتمان‌های اپوزیسیون را بپذیریم فردا دوباره نگوییم چه گندی زدیم.
کسانی که قاسم سلیمانی را تروریست می‌دانند از عقلانیت درستی برخوردار نیستند. قاسم سلیمانی سربازی است که ما را به این قدرت منطقه‌ای رسانده و توان دفاع از خود را به ما داده‌است. ما باید از دستاوردهای قاسم سلیمانی و نیروهای انقلاب دفاع کنیم و نارسایی‌های آن‌ها را بیان کنیم. نارسایی‌هایی که شامل عدم درک حکمی از جهان معاصر، تأخر تاریخی می‌باشد.
بیژن عبدالکریمی، استاد دانشگاه در مراسم نمایش مستند سینمایی «داستان‌های هزار و یک روز» به کارگردانی حبیب احمدزاده گفت همه این‌ها بچه‌های ما هستند؛ هم آن دختر چادری که «سلام فرمانده» می‌خواند و هم آن دختری که موی خود را بیرون می‌گذارد و شعار زنده‌باد آزادی می‌دهد و ما وظیفه داریم این شکاف را کمتر کنیم. او افزود در این فیلم از صلح صحبت شده است و ما باید صلح را افزایش دهیم.
عبدالکریمی در ۱۳ شهریور ۱۴۰۰ حکم اخراج خود را از دانشگاه دریافت کرد. در این حکم دلیل اخراج «دفاع از نظام سلطنتی پهلوی» ذکر شده‌است. در بخشی از این حکم آمده‌است: «نامبرده فاقد صلاحیت جهت عضویت در هیئت علمی دانشگاه آزاد اسلامی است … .» پس از انتشار این خبر، محمدمهدی طهرانچی، رئیس دانشگاه آزاد، در نامه‌ای خواستار بررسی مجدد پروندهٔ عبدالکریمی شد و حکم اخراج فعلاً تعلیق شده‌است. در سال ۱۴۰۰ توضیحی در اینباره دادند که دلیل اخراج ایشان «پرونده حقوقی» بوده‌است و مربوط به سال ۱۳۹۸ است.
چند روز بعد از واکنش‌ها به اخراج بیژن عبدالکریمی از دانشگاه آزاد اسلامی، حالا شنیده‌های خبرنگار الف از وزارت علوم حاکی از این است که سیدابراهیم رئیسی پس از اطلاع یافتن از این مسئله، به وزیر علوم مأموریت داده که دلایل صدور حکم مورد نظر را بررسی و اعتراضات ابراز شده نسبت به مسئله را پیگیری کند.
اینکه گفته‌اند عبدالکریمی به خاطر زدن حرفهای خارج از حیطه درس در کلاس، از دانشگاه اخراج شد، دروغ محض است. امروز نیروهایی در پشت پشتوانه‌های انقلاب جمع شده‌اند که به راحتی دروغ می‌گویند و این خیلی زشت است.
اصلاً فکر کنید عبدالکریمی یک اپوزیسیون است و ۴۰سال است تلاش می‌کند به جمهوری اسلامی ضربه بزند، فکر می‌کنید در همه این سالها توانسته بودم به اندازه اینکه این اخراج و موجی که در جامعه ایجاد کرد و اخباری که سر آنتن رفت و مصادره‌ای که برخی از رسانه‌های زرد کردند، به نظام جمهوری اسلامی ایران ضربه بزنم؟
«دانشگاه آزاد اسلامی با حکم اخراج دکتر بیژن عبدالکریمی اعتبار علمی خود را در انجمن های علمی بین المللی از دست خواهد داد». دکتر محمد رضائیان حق، مولف، مترجم و مدرس دروس معارف اسلامی در دانشگاه جامع علمی کاربردی و دانشگاه آزاد با ۱۲ سال سابقه تدریس، اذعان داشت که این رویه با اصل آزادی بیان که مطابق اصل سوم قانون اساسی که دولت موظف است اسباب تامین آزادی های سیاسی و اجتماعی را برای مردم ایجاد کند، ناسازگار دانسته و بیان کرد که دین اسلام نه تنها راه را برای احتجاجات سیاسی، بلکه حتی برای احتجاجات دینی نیز بازگذاشته است تا جایی که پیامبر اسلام اختلاف امت را رحمت الهی می داند، زیرا که اختلاف حرکت آفرین است و جمود انحطاط آفرین. رویکرد قهرایی با اساتید دگراندیش، موجب انسداد باب اجتهاد در مسائل دینی، فرهنگی و سیاسی خواهد شد.
سیدجواد میری در همایش «پرسش از امر دینی در جهان معاصر» گفت: هنگامی که عبدالکریمی به‌درستی در نقد عبدالکریم سروش در رابطه با «سکولار شدن مقوله وحی» ارجاع به «بینش قرآنی» می‌دهد، بینش قرآنی را ذیل مفاهیم عبری-یهودی از یک سو و مفاهیم کاتولیکی- یوروسنتریکی از سوی دیگر می‌خواند، در حالی که بینش قرآنی واجد منطق‌هایی است که در روایت عبدالکریمی از منظر مبنایی با آن فاصله زیادی دارند.
حجت السلام محمد جعفری:چندی است بیژن عبدالکریمی پیش و پس از چاپ کتاب امکان امر دینی در جهان معاصر، در این دانشگاه و آن دانشگاه به تبیین امکان امر دینی می‌پردازد و گویا مانند اسلاف روشنفکر خود بنا بر آن دارد که به عنوان یک ایدئولوگ در این عرصه شناخته شود. بنده کتاب را نخوانده‌ام، اما یکی دو سخنرانی را از وی در این زمینه شنیده‌ام و بر پایه همان چند نکته را متذکر می‌شوم:
