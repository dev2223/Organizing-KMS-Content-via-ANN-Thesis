فیلیپس ان.وی. (به هلندی&#58; Philips N.V.) شرکت صنایع الکترونیک هلندی چندملیتی است، که دفتر مرکزی آن در شهر آمستردام قرار دارد. این شرکت در سال ۱۸۹۱ توسط جرارد فیلیپس، در شهر آیندهوون تأسیس شد.
شرکت فیلیپس یکی از بزرگترین شرکت‌های تولیدکننده لوازم و تجهیزات الکترونیکی در جهان است، که شمار کارکنان آن بیش از ۱۲۲،۰۰۰ نفر می‌باشد و در ۱۰۰ کشور جهان، خدمات خود را ارائه می‌نماید. در سال ۲۰۱۲ شرکت فیلیپس به‌عنوان بزرگترین تولیدکننده تجهیزات روشنایی و نورپردازی در جهان، شناخته شد.
جرارد فیلیپس در سال ۱۸۹۱ شرکت فیلیپس را، با هدف تولید انبوه لامپ‌های الکتریکی، در کشور هلند تأسیس کرد و به مرور، خط تولید دیگر تجهیزات و وسایل برقی را، به کارخانجات تولیدی خود افزود. در سال ۱۹۱۴ نخستین آزمایشگاه پژوهشی مجهز، در زمینه‌های فیزیکی و شیمیایی راه‌اندازی و توسط این شرکت به جهان الکترونیک و پزشکی معرفی شد.
در سال ۱۹۲۵ این شرکت، محصول لامپ خلأ خود را تولید کرد. دو سال بعد، برای نخستین بار، تولید رادیو را تجربه نمود و چهار سال پس از آن، در ۱۹۳۱ فیلیپس وارد عرصه تولید تلویزیون شد. در فاصله دهه ۱۹۳۰ این شرکت توانست، یک میلیون محصول خود را به فروش برساند. در سال ۱۹۳۹ زمانی که شمار کارکنان فیلیپس، به ۴۵ هزار نفر رسیده بود، نخستین دستگاه ریش‌تراش با برند فیلیپس به بازار عرضه شد.
در سال ۱۹۶۳ نوار کاست صوتی توسط شرکت فیلیپس ارائه شد، که در زمان خود، موفقیت بزرگی برای این شرکت محسوب می‌شد. کمی پس از آن، برای نخستین بار، دستگاه رادیو ضبط با برند فیلیپس را تولید کرد. سپس دستگاه ضبط نوار کاست را، جهت استفاده به عنوان پیغام‌گیر، با دستگاه تلفن ترکیب نمود.
در طول دهه ۱۹۷۰ فروش این محصولات ادامه داشت و حتی در چندین سری از رایانه‌های شخصی از این کاست‌ها استفاده می‌شد. در گام بعدی نوار کاست‌هایی با نام تجاری "مینی‌کاست" در مقیاسی کوچکتر تولید شد که گمان می‌رفت به عنوان پیغام‌گیر تلفن‌های اداری، فروش خوبی داشته باشد اما در عمل این محصول به جهت تولید میکروکاست‌های شرکت المپوس، عملأ به موفقیت تجاری نرسید.
در سال ۱۹۷۲ نخستین سامانه ویدئو خانگی، یا دستگاه وی‌اچ‌اس در بازار تجهیزات الکترونیکی انگلیس ارائه شد. این محصول، عملاً در مواجهه با استانداردهای بتاماکس که توسط شرکت سونی تولید شده بود، در سطح بین‌المللی فروش چندانی نداشت. در ۱۹۷۸ وسایل صوتی فیلیپس، با لوح نوری به بازار عرضه شد. در سال ۱۹۸۲ لوح فشرده، با همکاری شرکت سونی تولید و به بازار وارد شد. سپس این محصول به‌ترتیب در سال‌های ۱۹۹۷ و ۲۰۰۶ به دی‌وی‌دی و دیسک بلو-ری تجهیز گردید.
دهه ۱۹۹۰ برای این شرکت، دوران تجدید ساختار و بازسازی فشرده محدوده فعالیت تجاری بود. در سال ۲۰۰۱ مرکزیت شرکت که تا آن زمان، در شهر آیندهوون، هلند بود، به شهر آمستردام منتقل شد.
شرکت فیلیپس که فعالیت خود را در حوزه روشنایی آغاز کرده بود، امروز در حوزه‌های دیگر مانند لوازم خانگی و وسایل شخصی، سامانه‌های پزشکی، لوازم و تجهیزات الکترونیکی حضور گسترده‌ای در سطح بین‌المللی دارد.
فیلیپس از سال ۱۹۵۳ وارد صنعت تولید و ارائه نیم‌رسانا شد. پیشرفت و توسعه بخش تولید نیمه‌رساناهای فیلیپس، بگونه‌ای بود که در سال ۲۰۰۶ مقام دهم برترین شرکت‌های فروشنده نیمه‌رساناها را در جهان به خود اختصاص داده بود.
بخش روشنایی فیلیپس با ۴۷٫۸۰۰ پرسنل در زمینه تولید انواع مختلف لامپ و نورافکن، بخش سامانه‌های پزشکی با ۳۳٫۰۰۰ پرسنل، در زمینه سامانه‌های عکس‌برداری عارضه‌یابی پزشکی و خدمات بالینی و بخش وسایل و محصولات الکترونیکی فیلیپس، با ۱۴٫۵۰۰ پرسنل در زمینه تولید نمایشگرها، وسایل صوتی و تجهیزات چندرسانه‌ای، ویدئو و شبکه‌های خانگی فعال است.
اکنون، باتوجه به سیاست این شرکت، مبنی بر روان‌سازی کارها و ساده‌سازی ساختار سازمانی، همه فعالیت‌ها در سه حوزه اصلی فناوری، بهداشت و شیوه‌های زندگی، متمرکز شده‌است.
در سال مالی ۲۰۱۱ شرکت فیلیپس درآمدی معادل ۲۴٫۷۸ میلیارد یورو را کسب نمود و در فهرست فورچون جهانی ۵۰۰ رتبه ۱۶۱ از بزرگترین شرکت‌های جهان را، به خود اختصاص داده است. در حوزه صنایع و تجهیزات الکترونیکی، پس از شرکت‌های زیمنس، سامسونگ، هیتاچی، پاناسونیک، سونی، ال‌جی گروپ، توشیبا، ریکو و هواوی مقام دهم را در جهان دارا است، گرچه در حوزه تجهیزات روشنایی، شرکت شماره یک جهان محسوب می‌شود.
فروش چهار حوزه اصلی فعالیت شرکت یعنی سامانه‌های پزشکی، لوازم خانگی، تجهیزات الکترونیک و روشنایی به ترتیب ۲۵٪، ۱۰٪، ۳۹٪ و ۲۰٪ درصد از کل فروش شرکت را شامل می‌شود.
در سال ۱۹۱۳ و در یکصدمین سالگرد استقلال هلند، شرکت فیلیپس، باشگاه فوتبالی بنام فیلیپس اسپورت کلاب (به انگلیسی&#58; Philips Sports Club) را در شهر آیندهوون تأسیس نمود. این باشگاه، امروزه بنام باشگاه فوتبال پی‌اس‌وی آیندهوون شناخته می‌شود که به‌اختصار PSV مخفف فیلیپس اسپورت فرینیخینگ می‌باشد. این باشگاه هلندی کماکان در مالکیت شرکت فیلیپس بوده و دیدارهای خانگی خود را، در ورزشگاه فیلیپس استادیوم آیندهوون، انجام می‌دهد.
شرکت فیلیپس همچنین از ماه نوامبر سال ۲۰۰۸ به همراه شرکت ای‌تی اند تی به عنوان حامی مالی تیم ای‌تی اند تی ویلیامز، در مسابقات اتومبیل‌رانی فرمول یک، فعالیت می‌نماید.
مرحله نخست بخش تحقیق و توسعه متعلق به فاصله میان سال ۱۹۱۴ تا ۱۹۴۵ می‌باشد، که دوره رشد و تنوع‌سازی فیلیپس است. در سال ۱۹۱۴ تحت هدایت نخستین محقق شرکت، سازمان پژوهشی فیلیپس راه‌اندازی شد، که به مرکز اصلی رقابت و نوآوری فنی تبدیل گشت.
در این دوره بیشتر در حوزه لامپ کار می‌شد و راه برای تولید محصولات جدید مانند لامپ پرتو باز شد. در ۱۹۲۳ فیلیپس تصمیم گرفت به جای اینکه یک شرکت قطعه‌ساز باشد، به تأمین‌کننده سامانه‌ها تبدیل شود.
از ۱۹۴۵ تا ۱۹۷۰ مرحله توسعه و گسترش فعالیت‌های این شرکت است. در این دوره، فیلیپس با همکاری شرکت مخابراتی ای‌تی اند تی، به ثبت اختراعات مربوط به ترانزیستورها پرداخت.
مرحله آخر، از سال ۱۹۷۰ تاکنون است، که در آن فعالیت‌های پژوهشی با فعالیت‌های صنعتی، گره خورده است. شمار اختراعات به ثبت رسیده شرکت فیلیپس، امروزه بالغ بر ۸۰ هزار اختراع، می‌باشد و به‌ازای هر محقق، ۵۵٫۱ اختراع، ثبت شده‌است!
(۲).جی‌ای هلث‌کر  (۳).زیمنس هلثینییرز  (۴).مدترونیک  (۵).بکستر  (۶).فیلیپس   (۷).کاویدین   (۸).آزمایشگاه ابوت   (۹).کاردینال هلث   (۱۰).اسیلور   (۱۱).نوارتیس   (۱۲).۳ام    (۱۳).المپوس   (۱۴).اسمیت اند نفیو    (۱۵).توشیبا   (۱۶).یتینگه   (۱۷).بایر آگ   (۱۸).فرزنیوس   (۱۹).داناهر  
