نگاشتار یا گرافیک (به انگلیسی&#58; Graphics، گرافیکس) از واژهٔ یونانی graphikos است و به معنای آنچه که مربوط می‌شود به طرح زدن و طراحی. تعریف دیگر از گرافیک، هر کار یا شیوهٔ مربوط به کشیدن تصویر از روی یک چیز یا از انگاره آن است؛ و بنابراین همهٔ پدیده‌هایی را در بر می‌گیرد که ایجاد شده‌اند: به شکل یک نشانه، علامت، نقشه، طراحی، کشیدن از روی یک چیز و به ویژه طراحی خطی یک پدیده.
هنرهای نگاشتاری یا هنرهای گرافیکی شامل کشیدن، طراحی کلیشه و گراور برای چاپ و طراحی گرافیکی است. صنایع گرافیک شامل همهٔ تکنیک‌ها و فعالیت‌هایی است که در تولید یک کار چاپی نقشی ایفا می‌کنند. طراحی نگاشتار یا طراحی گرافیک پیشه یا هنر ارتباط بصری (ارتباط تصویری) است که از آمیزش تصویرها، واژه‌ها و ایده‌ها ترکیب شده تا اطلاعاتی را به تماشاگر برساند و به ویژه در او تأثیر مشخصی بنهد.
از زمانی که انسان تصمیم به ارائه یک پیام تصویری گرفت و به زعم خویش از مواد و متریالی که برای هم نوعان او مفاهیم مشخص و تا حدودی ثابت داشت استفاده کرد هنر گرافیک آغاز شد و تاکنون نیز با همه پیشرفت‌ها و تغییراتی که داشته‌است باز هم با همان شیوه به حرکت خود ادامه می‌دهد. صدها نگاره در غار شووه Chauvet در جنوب فرانسه که در سی هزار سال پیش از میلاد مسیح طراحی شده‌اند، نگاره‌های غار لاسکو Lascaux، (چهارده هزار سال پیش از میلاد مسیح)، نگاره‌های شکارچیان در غار بیمبتکا Bhimbetka در هندوستان، (هفت هزار سال پیش از میلاد مسیح)، نگاره بومیان آفریقا در غار سیاربرگ آفریقای جنوبی (هزار سال پیش از میلاد مسیح) و بسی دیگر از این غار نگارها در دیگر نقاط جهان به همراه تولد خط به آوند زبان نوشته شده در سه یا چهار هزار سال پیش از میلاد، همه نشانه‌هایی بارز هستند از تاریخ گرافیک و رشته‌های وابسته به آن.
نمونه‌ای از خط چینی به نوشتهٔ خطاط ون ژنمینگ. متن آوند نتیجه‌گیری است از شرح زندگی نی زان به قلم خیو ینگ . سلسله مینگ، ۱۵۴۲ میلادی
نوشته‌ای مصری با یاری از نمادها. این نوشته بخشی از پاپیروس انی می‌باشد. پاپیروس انی نمونه‌ای از کتاب مرگ است برای نویسنده‌ای به نام انی. ۱۲۷۵سال پیش از میلاد.
کتاب‌های دینی بهترین مثال برای طراحی گرافیک می‌باشند. از جمله این کتاب‌ها می‌توان کتاب‌های انجیل را که در سده‌های ششم تا نهم میلادی در صومعه‌های ایرلند، اسکاتلند و انگلیس وجود داشت نام برد. چهار نمونه از کارهای گرافیک در این کتاب‌ها را در اینجا نشان می‌دهیم. این کتاب‌ها از کارهای گرافیکی عربها و مسلمانان تأثیر پذیرفته‌اند. مسلمانان که نمی‌توانستند مانند یونانیان و رمی‌ها از شکل انسان در تزیین ساختمان‌ها و کتاب‌های خود استفاده برند. شکل‌های هندسی و خط نگاری را برای ایجاد طرح‌های تزیینی انتزاعی بکار بردند و از این رو اروپائیان این کارهای گرافیک را اسلیمی آرابسک (عرب‌وار) می‌خوانند.
طراحی گرافیک راهبان ایرلندی در کتاب کلز استفاده از آرابسک را به اوج زیبایی رسانده‌است. هر صفحهٔ این انجیل با طرحی گرافیک آغاز می‌شود. مربوط به قرن ششم تا نهم
در کشورهای اسلامی کهن‌ترین طرح‌های گرافیک و خطاطی را می‌توان در قرآن‌های خوشنویسی شده یافت که با مرکب سیاه‌روی کاغذهایی از پوست آهو یا پاپیروس با خطوط زاویه‌دار، مانند خط کوفی، نوشته شده‌اند. خطوط قرآنی در سده هشتم میلادی آشکار شدند و در سده دهم به کمال نسبی رسیدند. بعدها صفحه‌آرایی، حاشیه‌کاری، تذهیب و دیگر تکنیک‌های پیچیده به لحاظ تزیین به وجود آمد. در سده دوازدهم میلادی خط نسخ به اوج زیبایی و خلوص رسید این خط برخلاف کوفی زاویه‌دار نبود و از فرم‌های هلالی و منحنی‌ها تشکیل شده بود. این خط در سراسر جهان اسلام گسترده شد. در کنار نسخ شیوه‌های دیگر مانند مُحقَّق، ریحان، ثلث، رقاع و توقیع نیز استفاده می‌شد. هر یک از این خطوط کاربرد مجزایی داشتند و در نوشتن قرآن، یا برای تزیین بناها و ظروف سفالی و اشیاء فلزی و پارچه‌بافی یا در نگارش نامه‌ها و امور دیوانی به کار گرفته می‌شدند.
خوش‌نویسی و خطاطی در طول تاریخ و درمیان همهٔ اقوام ارجمند بوده‌است. از خطاطی فصیح و با شکوه برای رسمیت دادن به پیمان نامه‌ها و تعهدات رسمی استفاده می‌شود. برای نمونه در این قباله یا ارکوند آلمانی زیبایی طراحی گرافیک به این برگه رسمیت داده و پیام‌آور ارزش این قباله‌است.
هنر خطاطی گرافیک همچنین از رازگونه‌ای معنوی برخوردارست که با دل و احساس بیننده رابطه برقرار می‌کند. این چنین است که در نوشتن کتاب‌های دینی و شعری از این هنر استفاده می‌شود تا در خواننده احساسی آشاوان پدیدآورد. هنر خطاطی در صومعه‌های غرب به وسیله راهبان به وجود آمد.
در کشور چین در طول قرون از خطاطی برای رساندن رابطه‌های معنوی و افکار فیلسوفانی چون کنفوسیوس و افکار مکتب‌های صدگانه فلسفه (諸子百家; zhūzǐ bǎijiā") استفاده می‌شود. هنر خوش‌نویسی در چین به دو هزار سال پیش از میلاد بازمی‌گردد.
هنر خطاطی چین در سده سوم پیش از میلاد شاید به وسیلهٔ هنرمندان فراری در زمان جنگ‌های استان‌های چین وارد کره شد. خطاطی در عصر آسوکا (۶۴۶-۵۵۲) وارد ژاپن شد، این در هنگامی بود که ژاپنی‌ها به مذهب بودا گرویدند و سایر ویژگی‌های فرهنگی چین و کره را پذیرفتند. ژاپنی‌ها شعرهای چار بیتی هایکو را با خط زیبا بر روی پرچم‌ها می‌نویسند و آن‌ها را برای تزیین جشن‌هایشان بکار می‌برند.
در این مینیاتور مریم و کودکش عیسی در انجیل ابی (قرن دوازدهم) بسیاری از اصول طراحی گرافیک پایه‌گذاری شده‌است. مینیاتورهای انجیل به شدت از نخستین نقاشی‌های کلیسایی تأثیر پذیرفته بودند. پانل‌های نقاشی قرن سیزدهم با رنگ آمیزی طلایی و دیگر رنگ‌های روشن از نقاشی‌های بیزانتین تأثیر گرفته بود.
در این مینیاتور ایرانی لیلی و مجنون از سرودهٔ نظامی گنجوی(نیمه دوم قرن شانزدهم) سطح‌های تصویر و پرسپکتیو به استادی شکسته شده و بااستفاده از خط‌نویسی پیام شاعر در چند سطح مختلف رسانده شده‌است.
گرافیستهای ایرانی دربار هند، میر سید علی و عبدالسناد خان در نیمهٔ دوم قرن شانزده شیوه مینیاتورهای ایرانی را با نقاشی هندی آمیخته و آن را غنی تر ساختند. ترکیب‌بندی گرافیک در این مینیاتور قرن هیجدهم هندی نشانه بارزی از این تأثیر است.
در این چاپ چوبی ژاپنی کار توشوسی شاراکو، در انتهای قزن هجدهم بسیاری از سادگی‌های ترکیب گرافیک دیده می‌شود. این سادگی درسطوح رنگی یک بعدی و ترکیب‌بندی استادانه با تضاد رنگ‌های گرافیکی کار به چشم می‌خورد. چاپ‌های ژاپنی تأثیر عمیقی بر هنرمندانی چون تولوز لوترک داشت.
طراحی و قلم‌گیری گرافیکی در این نقاشی چینی کار ما لین Ma Lin، در ابتدای قرن سیزدهم با شکستن تناسب‌های اندازه‌ای، به صورتی که فرد جلوی تابلو بسیار کوچکتر از شخص عقبی است و فرم درخت‌ها که به اهمیت شخصیت اصلی تابلو می‌افزاید در کارهای مدرن گرافیک تقلید می‌شود.
این نقاشی دیواری سلسله تانگ در قرن هفتم با سادگی طراحی استادانه و استفاده هوشمندانه از ترکیب‌های موازی سلاح‌ها کلاه‌های قرمز و چکمه‌های سیاه سربازان و هماهنگی ترکیبی رنگ‌ها پیش آهنگ پوسترهای گرافیک مدرن است.
این طرح چاپ دستی ویتنامی دونگ هو Dong Ho با کنده کاری روی چوب به معنای مدرن گرافیک ترکیب‌بندی گرافیکی است که قدرت بارز آن چشمگیرست.
گلدان یونانی با طراحی گرافیک کشتی پلسوس و آتلانتا در بازی‌های در سوگ مرگ شاه پلیاس. پاداش برنده کشتی که پوست و سر گراز کالیدون است در زمینهٔ طرح تصویر شده‌است. نام‌ها با الفبای شالیکز در ابوآ نوشته شده‌است. (۵۵۰ پیش از میلاد)
این بشقاب مربوط به ۶۵۰۰-۵۵۰۰ سال پیش از میلاد در جامعه کشاورزی هلف در شمال بین‌النهرین و سوریه از طراحی گرافیکی ساده و محکم با تعادل هندسی تزیینی ساخته شده‌است. کوزه گران هلف منابع گل رس شان متفاوت از همسایگان شان بود و این بر کیفیت تولیدشان می‌افزود.
هنر و مذهب برای بومیان آمریکا تفکیک ناپذیرند. این بومیان با بیش از پانصد گروه متفاوت فرهنگی و ملیت‌های تباری طرح‌های هوشمندانه و پیچیدهٔ گرافیکی را برای تزیین ابزارهای دینی و اشیای روزمره خود به کار می‌برند.
این گلدان رس ساخته مردم مایا، ایزد دنیای زیرین را نشان می‌دهد که جامهٔ خود را به دست ایزد جوان ذرت و با یاری یک کوتوله و یک گوژپشت از دست داده و برهنه شده‌است. شمال پتن، گواتمالا قرن هفتم تا دهم میلادی
رساله بورجیا که اینک در کتابخانهٔ اپوستلیک واتیکان است یکی از معدود دستنوشته‌های قوم ازتک است که نابود نشده‌است. بسیاری را باور بر این ست که این رساله متعلق به بومیان ساکن در بلندی‌های مرکزی مکزیک در نزدیکی پوبلا می‌باشد. این مکان پیش از غلبه اسپانیایی‌ها در زیر فرمانروایی قوم ازتک بوده‌است.
رساله بوربونیکوس اندکی پیش از غلبه اسپانیایی‌ها بر مکزیک به دست کاهنان قوم ازتک نوشته شده‌است. مانند همهٔ رساله‌های پیش از آمدن اروپایی‌ها به آمریکا این رساله همه با تصویرهای گرافیک است. اگرچه بعدها تفسیری به زبان اسپانیولی بر آن افزوده شده‌است
رساله درزدن کتابی کهن از قوم مایا ست. این کتاب تصویرشده در قرن یازدهم یا دوازدهم میلادی متعلق به قبیله یوکاتکان مایاست که حاوی طرح‌های گرافیکی بسیار بارز می‌باشد. بسیاری از بخش‌های کتاب شامل مراسم آیینی (از چمله گاه شمار آن) ویا ستاره بینی است. کتاب‌های بسیاری ازین دست در زمان غلبهٔ اسپانیایی‌ها بر یوکاتان در قرن شانزدهم وجود داشت که به فرمان اسقف کاتولیک دیه گو دو لاندا Bishop Diego de Landa در ماه ژوئیه ۱۵۴۵ از میان رفتند. این رساله‌ها مدارک تمدن شگرف قوم مایا بودند.
تمدن مایا به خاطر هنر، معماری، ریاضیات، و سامان ستاره شناسیش درخور توجه است. در سان بارتولو در بخش پتن در شمال گواتمالا نقاشی‌های دیواری مربوط به قرن اول میلادی تصاویر گرافیک ایزد ذرت را دربردارند. رنگ آمیزی این تصاویر آرام و بی تظاهر است و شیوهٔ کار با وجود قدمت پخته و استادانه ست. .
این نگاره بخشی از نقاشی حبشه ایست که با قلم‌گیری و رنگ آمیزی گرافیک خود پیش گام بسیاری از ارته‌های به کاربرده شده در پوسترهای مدرن است. (قرن هفدهم)
استفاده از طرح گرافیکی جسورانه با بکاربری نوار پهن رنگ آمیزی که بر قدرت کنده کاری می‌افزایند از خصوصیات چشمگیر هنر آفریقاست. در میان مردمان ایگبو Igbo این چنین پیکره‌ها را مردان می‌تراشند و زنان رنگشان می‌زنند.
کوزه‌گری دست ساخت مردم کبیل Kabyle قدمتشان به دو هزار سال پیش از میلاد می‌رسد. این تصویر بازساختی از نمونه‌های قدیمی است. تا به امروز زنان کبیل ظروف خود را با طرح‌های گرافیکی هندسی زیبا می‌آرایند.
در این ماسک آفریقایی ناپیوستگی چشمگیر میان بخش‌های سطوح رنگ شده و کنده کاری خود ماسک از ویژگی‌های هنر آفریقا بود که از همان ابتدا موجب شیفتگی تماشاگران غربی گردید. این ماسک ساختهٔ مردمان تسوگو در منطقهٔ رودخانهٔ اوگوی در کشور گابون است. (قرن نوزدهم یا ابتدای قرن بیستم)
پیت موندریان Piet Mondrian نقاش هلندی در سال‌های ۲۱–۱۹۲۰ با شجاعت به ساده پردازی طراحی و ترکیب‌بندی در نقاشی پرداخت و تنها از رنگ‌های خام آبی، زرد، قرمز، به همراه سیاه و سفید برای رنگ آمیزی کارهایش استفاده نمود. تجربه‌های او در این زمینه‌ها راه‌های نویی را برای هنرمندان گرافیک باز نمود. موندریان با ترکیب‌بندی‌های قرمز، آبی، زرد خود نشان داد که هر گونه دگرگونی اندک در جابجایی سطوح رنگی و تناسب اندازه‌های آن‌ها می‌تواند احساس بالقوهٔ یک تابلو را به کلی دگرگون نماید؛ و این پیام گرافیک مدرن است. او با شجاعت از ترکیب‌بندی‌های خود می‌کاهید تا به ساده‌ترین و خردترین ترکیب هماهنگ دست یابد. مینی مالیسم او برای هنرمندان گرافیک که می‌باید پیامی را به صورت سرراست و با حداقل مداخله عوامل خارجی به مخاطب برسانند موهبتی بود. (۱۹۳۹)
این علامت «سگ ممنوع!» در اسپانیاست. تصویر سگ (پیکتوگرام) pictogramme یا نمانگار خوانده می‌شود. دایره قرمز با قطر مورب آن رسانندهٔ اندیشه ممنوعیت می‌باشد. وانرا (ایدئو گرام) idéogramme یا ایده نگار' می‌خوانند. ارزش ایده نگار در آنست که دریافت پیام از این علامت، به فرهنگ، زبان، و درجهٔ تحصیلات مخاطب بستگی ندارد.
علاماتی که رساننده آوا هستند «۳۰ گار» به جای «&#160;سیگار» را ریباس rébus (از لاتین به معنای «به وسیله») می‌خوانند. مانند این علامت که به فرانسه می‌گوید «یک کشیش بزرگ، پر از اشتها از سراسر پاریس گذشت بدون نهار» ریباس‌هایی از این سان برای سرگرمی و شوخی‌اند. ولی در گذشته آن‌ها نقش مهمی، در ایجاد الفبای آوایی بازی کرده‌اند.
این نشان خانوادگی بوربون‌های اسپانیا است که ترکیبی از نشان‌های کاستیل، آراگون، ناوار، گرانادا و بوربون-آنژو است. نشان‌های نمادین از زمان‌های باستان برای تبارها و ملیت‌های مختلف وجود داشته‌است. طراحی نشان‌های خانوادگی Héraldique مبتنی بر قواعدی مشخص می‌باشد. این قواعد به صورت ترتیبی دقیق و اصولی محکم توصیف شده‌اند.
هرگونه نام، نماد، نشان، شکل، حرف و واژه که مورد استفادهٔ یک تولیدکننده یا بازرگان باشد تا کالاهای او را از دیگر کالاهای همسان که دیگر تولیدکنندگان آن‌ها را تولید می‌کنند ممتاز نماید علامت بازرگانی Trademark خوانده می‌شود. علامت بازرگانی یک نوع دارایی شخصی است که معمولاً به ثبت رسانیده می‌شود تا به دارنده آن اطمینان دهد که هیچ‌کس دیگر حق استفاده از آن را ندارد.
این کار گرافیک فرانک ماسون رابینسون Frank Mason Robinson در ۱۸۸۵ نماد بازرگانی Logotype کوکاکولا است. که بیش از یک قرن ماندگار مانده‌است. یک کار گرافیکی زیبا می‌تواند احساس وفاداری را در مشتریان ایجاد کند.
نماد بازرگانی فولکس واگن یکی از ساده‌ترین نشان‌ها در جهان است که بلافاصله قابل‌شناسی است و از این دوی یکی دیگر از نخستین تجربه‌های موفق هنر گرافیک مدرن است. این لوگو را فرانتس زویر ریمسپیس Franz Xaver Reimspiess طراحی نموده‌است.
گوگل یک کمپانی نسبتاً جوان است. این طرح ساده کار روث کدار Ruth Kedar است که مینیمالیزم موندریان را تداعی می‌کند. بنا به گفته روث کدار این نشان بازیگوش و به فریب دهی ساده‌است. و آنقدر زیرکانه‌است که به نظر ناطراحی می‌آید و خواندنش سهل است. رنگ‌ها یادآور کودکان است در هنگام بازی... بافت هر حرف به صورت نا مزاحمی با سایه کاری رنگی برجسته شده و این در همان حال که به طراحی سنگینی می‌دهد سبک است."
این شکل ساده یک پروانه که نماد بازرگانی کمپانی MSN (The Microsoft Network) است، یک کار گرافیکی ست که پیام سیرو سیاحت در اینترنت را با از «هر چمن گلی» به زیبایی می‌آمیزد.
دراین پرچم استان هلند جنوبی واقع در جنوب هلند بابه کاربری از اصول مینی مالیسم و استفاده درست گرافیکی از نمادهای قومی از نظر زیباشناسی یک کار گرافیکی زیباست.
ورود کارهای گرافیک مدرن در نشان‌های اطلاعاتی با ایجاد موزهٔ اقتصادی و اجتماعی در وین به همت اتو نوراث اقتصاد دان اتریشی در ۱۹۲۱ آغاز شد؛ و چنین بود که «شیوهٔ ویَنی» (که سپس به ISOTYPE شناخته شد) پایه گرفت. این شیوه سیستمی برای نشان دادن اعداد آماری پیشنهاد می‌کرد که به تماشاگر کمک می‌نمود تا مسائل و مشکلات اقتصادی و اجتماعی را به نحو آسانتری به صورت بصری ببیند و آن‌ها را به خاطر بسپرد. در ماه می ۱۹۲۵ نخستین نمایشگاه گرافیکی این موزه افتتاح شد. در این نمایشگاه همچنین طرح‌های گرافیکی برای بهداشت و تندرستی، رفاه جامعه و ورزش ارائه شد.
در این کار گرافیکی اطلاعاتی، زاویه دید یک بیننده را در برابر دو توپ زرد و آبی در تصویر فوق - و اینکه آن دو توپ در دید بیننده چگونه پدیدار می‌شوند در تصویر زیرین نشان داده شده‌است. این گونه طراحی‌ها در کتب درسی و در کتابچه‌های دستورالعمل برای کار برد وسایل پیچیده الکتریکی و مکانیکی نقش بسیار مهمی را ایفا می‌کنند.
نشان‌های ایزوتایپ ورزشی مانند این علامت پاروزنی، ارتباطات را در مجامع بین‌المللی مانند المپیک بسیار آسان کرده‌است. به وجود آوردن این علامت نیاز به نوشتن برای راهنمایی به زبان‌های مختلف را از میان برد.
نشان‌های گرافیکی ایزوتایپ، مانند این نشان که مواد آتش زا و محترقه را مشخص می‌کند. درداد و ستد و حمل و نقل بین‌المللی این مواد بسیار کمک‌کننده بوده‌است.
پویانمایی پیش از اختراع سینما و هنر فیلم برداری به وجود آمد. این پویانمایی از روی عکس‌های ادوارد مویبریج است که در سال ۱۸۸۷ منتشر شده‌اند. امروزه با مدل‌های ریاضی این گونه پویانمایی وارد دنیای رایانه‌ها شده‌است.
هنر گرافیک رایانه‌ای به همهٔ پدیدارهای اطلاق می‌شود که به صورت بصری با کاربران رابطه ایجاد می‌کنند. نقش ارتباطی گرافیک در رایانه‌ها امروزه شاید بیش از مفاهیم نوشته شده و پرونده‌های صوتی رایانه اهمیت دارد.
در این کار گرافیکی یک مکعب از جهات مختلف نشان داده شده‌است. امروزه با پیشرفت تکنولوژی ساختن نمودارهای گرافیک دینامیک از این گونه میسر است. با انیمیشنی از این گونه می‌توان تحول یک پدیده را در طول زمان نشان داد.&#160;:
آگهی‌های دیواری (آفیش به فرانسه و پوستر به انگلیسی) از زمان‌های کهن وجود داشته‌اند. سنگ نگارهای باستانی ایران که داستان وقایع تاریخی را دربردارند، «آکسون» های یونانیان و «آلبوم» رمی‌های باستان با طراحی‌هایشان و اطلاعاتی که دربرداشتند شباهتی با پوسترهای مدرن دارند. در یونان باستان نام ورزشکاران و لیست بازی‌ها بر روی ستون‌های چهار گوشه کنده می‌شد و آن‌ها با نیروی آب یا بردگان به آهستگی به دور خود می‌چرخیدند. رمی‌ها دیوارهایی را در چهارراه‌های مهم شهر سپید می‌کردند و آن‌ها را به چهارگوش‌های مساوی تقسیم می‌نمودند و بر روی هرکدام از آن چهارگوش‌ها بازرگانان، رباخواران و برده فروشان آگهی‌های خود را با رنگ زغال یا گل اکر و سرخ می‌نوشتند و برای جلب توجه مشتریان آن‌ها را با طرحی می‌آراستند.
این سنگ نگارهٔ باستانی در نقش رستم داستان تاجگذاری اردشیر یکم نخستین پادشاه ساسانی را دربردارد. در این نگاره روان داریوش هخامنش فره ایزدی را به اردشیر می‌سپارد. با این سنگ نگاره اردشیر قانونی بودن تبار ساسانیان ایران را به آوند جانشین بر حق هخامنشیان اعلام می‌دارد. در زیر سم اسب اردشیر اردوان پنجم اشکانی به خاک درغلطیده است و در زیر سم اسب داریوش گوماتای مغ (بردیای دروغین) افتاده‌است اردشیر در این سنگ نگاره برپایی شاهنشاهی را در میان ایرانیان، پس از غلبهٔ اسکندر به یادبود می‌دارد. در سنگ نوشتهٔ این نگاره به سه زبان پارسی، پارتی و یونانی می‌خوانیم: «این نگارهٔ کی اردشیر اورمزد پرست است که تبارش از ایزدان است» 
با این پوستر سنگی در مرودشت استان فارس، شاپور اول ساسانی غلبهٔ ایرانیان را بر رمی‌ها، با زانو زدن فیلیپ لیسینیوس والریانوس امپراتور روم، به یادمان می‌دارد. به کین خواهی از سال‌های خواری ایرانیان در زیر یوغ جانشینان اسکندر اعلام می‌دارد. بنا به نوشتهٔ شاپور: «درست در آن هنگام که ما بر اریکه پادشاهی استوار شدیم، امپراتور گردیانوس در سراسر امپراتوری رم لشکری از تبارهای گوث وجرمن فراهم نمود... و به نبرد با ما تاخت. رزمی بزرگ و رویاروی درگرفت. و سزار گوردیان به خاک افتاد و ما لشکر رم را درهم شکستیم. و رمی‌ها فیلیپ را به امپراتوری برگزیدند. و سزار فیلیپ نزد ما آمد برای پیمان آشتی و پانصد هزار دینار به باج داد برای زندگیش و سپس باج‌گزار ما شد»
در این سنگ نگاره در بانتی سری(شهر زنان) در انگکور کامبوج ساخته در سال ۹۶۷ میلادی به وقف ایزد هندو شیوا ست در میانهٔ این نگاره شاه راوانای ده سر ایستاده ست که با دست‌هایش کوه را به لرزه‌ای گران آورده ست. و جانوران از دهشت به هر سوی گریزانند بزرگان و دانایان و از ما بهتران در نجوایند برای چاره جویی. بنا بر داستان شیوا با نهادن شصت پای خود بر کوه آن را از لرزیدن بازداشت. و راوانا برای هزار سال در زیر کوه به دام افتاد.
در سنگ نگاره‌های قرن نوزدهم میلادی در تنگه ساوشی، در حدود ۱۵ کیلومتری شمال غربی شهرستان فیروزکوه، وقایع زمان فتحعلی شاه نقش شده‌است. بزرگ‌ترین نقش برجسته این کتیبه‌ها، نقش شکارگاه با تصویر اسب، نیزه و شکارهایش است که در اطراف آن می‌توان عباس میرزا، علی قلی میرزا و علی نقی میرزا پسران فتحعلی شاه و همچنین نوادگانش را در حال شکار دید.
در نزدیکی‌های سال ۱۴۵۰ میلادی جوناتان گوتنبرگ کتاب‌های متعددی را در چاپخانه‌اش منتشر نمود. آلدوس مانتیوس طرح ساختن و صفحه بندی کتاب را به وجود آورد که بنیان انتشار کتاب را در غرب شکل داد. با اختراع روندار چاپ سنگی به وسیلهٔ آلیوس سنه فلدر از مردم چک در اتریش، در سال ۱۷۹۸، چاپ پوستر و آفیش عملی گشت. اگرچه پوسترهای دست نوشت از پیش وجود داشت اما آن‌ها بیشتر برای اعلامیه‌های دولتی بودند. در انگلیس ویلیام کاکستون در ۱۴۷۷ چاپخانه‌ای بنا نهاد. و نخستین پوستر را منتشر نمود. در ۱۸۷۰ نخستین پوسترهای تبلیغاتی ظاهر شدند.
شاید بتوان گفت که پدر گرافیک مدرن ویلیام موریس است زیرا چاپخانهٔ کلمسکات او در نیمهٔ دوم سده نوزدهم بسیاری از طراحی‌ها ی گرافیک بسیار مهم را تولید نموده و بازار مهمی در میان توانمندان برای کارهای گرافیک به وجود آورد. او در آکسفورد با نقاشانی چون سر ادوارد بورن-جونز و دانته گابریل روزتی دوست شد و باهم گروه پیش از رافائل گرایان را به وجود آوردند.
کتاب طبیعت گوتیک The Nature of Gothic نوشتهٔ جان راسکین John Ruskin به وسیله انتشارات کلمسکات به چاپ رسیدٌ صفحهٔ نخست این کتاب با تذهیب گرافیکی کلاسیک تزیین شده بود.
این کار که تلفیقی از خط و نقاشی و تزیین گرافیکی است، صفحه‌ای از رباعیات عمر خیام است که موریس آن را تذهیب نموده و بورن-جونز نقاشی‌های آن را کشیده‌است.
از نمونه‌های پوستر در اروپای سده هفدهم پوسترهای نمایش‌های تئاتری، اعلامیه‌های سربازگیری برای قشون شاه و همچنین آگهی تجاری کمپانی هند شرقی در۱۶۷۰ را می‌توان نام برد. در سده هیجدهم پوسترهای بزرگ گاوبازی در کوریدا دل تروس در سویل Seville اسپانیا در ۱۷۶۱ پدیدارشد. اما پیشرفت تکنیک‌های چاپی به ویژه اختراع تکنیک لیتوگرافی در ۱۷۹۶ به وسیلهٔ آلواس سنفلدر آلمانی Alois Senefelder موجب انقلابی بزرگ در هنر پوستر شد. این تکنیک‌ها باعث آن شدند که تولید باشمار زیاد پوستر با هزینه کم ممکن گردد. به ویژه، اختراع کرومولیتوگرافی chromolithography که چاپ چندرنگه پوستر را در تعداد زیاد میسر می‌ساخت موجب شکوفایی هنر گرافیک در پوستر شد.
پس از اختراع تکنیک چاپ سنگی رنگی (کرومولیتوگرافی) نخستین پوسترهایی که به چاپ رسید سطحی و بازاری و ناهوشمندانه بود. تنها پس از ۱۸۶۷ و پیدایش پوسترهای ژول شاره بود که هنر پوستر به قابلیت بالقوه خویش رسید.
شره طراحی پوستر را دگرگونی داد. در پوسترهای پیش از او نقش تصویر به اهمیت نوشته نبود و در رساندن پیام پوستر، نقش اصلی به عهدهٔ نوشته بود. اما چنان که از این پوستر پیداست شره طراحی را به صدر نشاند.(۱۹۰۰- ۱۸۹۶)
شره از تصویرکردن پیام پوستر به صورت خشک و منجمد و واقعی ابا داشت. زنان تصاویر او، مانند این دختر فروشندهٔ نفت برای چراغ نفتی، بیشتر ایده‌آلی بودند تا واقعی.
شره به زیبایی، سرزندگی و حرکت تأکید داشت. تخصص او درکشیدن پوسترهای تئاتری و نمایشی بود. استفادهٔ او از رنگ‌های پاستل به پوسترهایش طراوتی دلپسند می‌داد.
در ۱۸۸۳ لوئی رهد Louis Rhead هنرمند گرافیست انگلیسی که تحصیلات هنری خود رادر فرانسه به تازگی به پایان رسانده بود در سن ۲۴ سالگی به سمت مدیر هنری انتشارات دی.اپلتون D. Appleton  در نیویورک برگزیده شد. او با کاترین بوگارت ییتز ازدواج کرد و به تبعیت آمریکا درآمد. نگاه کنید به.
در سال‌های نخست دههٔ ۱۸۹۰ که در آمریکا هنر پوستر همچون تبی همه گیر بود رهد درکشیدن پوستر سرآمد معاصران خویش گردید. پوسترهای او در مجلات هارپرز بازار Harper's Bazaar، هارپرز، سنت نیکلاس St. Nicolas، سنچری Century، اسکرایبرز Scribner's و لیدیز هوم جورنال Ladies Home Journal منتشر می‌شد.
در ۱۸۹۵ پوسترهای او در نخستین نمایشگاه جهانی پوستر در بوستون برندهٔ جایزهٔ مدال طلا برای بهترین طراحی پوستر در آمریکا شد. در پایان دههٔ ۱۸۹۰ تب پوستر در آمریکا فروکش کرده بود و رهد توجه خودرا به نقاشی کتاب کودک معطوف نمود.
ادوارد پنفیلد را «بنیانگذار پوستر در آمریکا» خوانده‌اند. او در دوم جون ۱۸۶۶ در بروکلین نیویورک زاده شد. اگرچه پنفیلد را با پوسترهایی که برای مجله ماهانه هارپر کشیده‌است می‌شناسند ولی باید به خاطر داشت که دوران کار او در هارپر تنها یک سوم از دوران کارهای هنری اوست. او دراوان بیست سالگی در هنرکدهٔ آرت ستیودنت لیگ نیویورک ثبت نام کرد و در ۱۸۹۰ آموزش نقاشی را زیر نظر استاد امپرسیونیست اش جرج دو فوره براش آغاز کرد.
چندی نگذشت که یکی از ویراستاران هنری هارپر که کارهای پنفیلد را دیده بود به رئیس بخش هنری توصیه نمود تا او را به آوند تصویرگر استخدام نماید. نخستین کار پنفیلد در هفته‌نامه هارپر در ۱۸۹۱ به چاپ رسید. در کارهای اولیه‌اش، پنفیلد با آبرنگ و جوهر کارهایی به شیوهٔ هنرمندان گرافیست نسل پیش از خود می‌آفرید، هنرمندانی مانند دبلیو.تی. اسمدلی، دبلیو.ا. راجرز و ثور دو ثولسترپ
در ۱۸۹۲ پنفیلد به اروپا رهسپار شد تا در پاریس به آموزش هنری خویش زیر نظر جرج دوفوره براش ادامه دهد. اما اندکی نگذشت که به هارپر فراخوانده شد تا ریاست بخش هنری کمپانی را به عهده گیرد. پس از بازگشت از اروپا شیوهٔ ویژه او در قلم‌گیری و استفاده از سطوح رنگی به تدریج شکل گرفت. آنچه در کار او چشمگیر بود طراحی و تصویرگری استادانه اش بود. ویژگی‌های شیوه‌ای او از تأثیراتی متعدد مایه می‌گیرند که از آن جمله است: بینش ترکیبی و حالات خودمانی که در چاپ‌های ژاپنی دیده می‌شوند و همچنین مهارت‌های صنایع دستی و برداشت امپرسیونیستی پوسترهای پاریس و صراحت هنر انگلیس.
هنر گرافیک پنفیلد گواه دریافت تیز او از طراحی و ترکیب‌گری می‌باشد. بولتن هنری آوریل ۱۹۲۵ نقش او را در تصویرگری چنین بیان داشته‌است «در هرچه که آفریده ست، پنفیلد با خود استعداد بزرگش را در طراحی و مهارت صنعتگرانه اش و اخلاص شگرفش که هیچ گاه نقصان نمی‌گرفت و فروتنی روحی زیبایش را به همراه می‌آورد». از همان سال‌های نخست، به دوری ۱۸۹۴، کارهایش در پابلیشرز ویکلی چنین توصیف می‌شد. «&#160;پوسترهای تبلیغی در سالهای اخیر به سوی والایی هنری پرکشیده‌اند.» بسیاری از هنر شناسان فرم‌های ساده شدهٔ پنفیلد را موجب نفوذ آبستره در هنر تبلیغات تلقی کرده‌اند.
تولوز لوترک Henri de Toulouse-Lautrec والاترین استاد هنر پوستر در قرن نوزدهم است. او دگرگونی‌های ارزنده‌ای چه در محتوی و چه در سبک هنری پوستر به وجود آورد. بیش از هر چیز می‌توان گفت که هنر مدرن گرافیک در پوسترهای او به اوجی درخور رسید.(۱۸۹۱)
لوترک شیوهٔ شاعرانه و امپرسیونیسم را که در کارهای دیگر پوستر سازان به چشم می‌خورد کنار گذاشت و به جای آن تکنیک چاپ‌های ژاپنی را با سطح‌های رنگی بی عمق و صاف برای ارائه کارهای خویش به وام گرفت.(۱۸۹۲)
زنان زیبا و سرزنده که ایده‌آل شره بودند جایشان را به زنان واقعی دادند که لوترک حالات روحیشان با استفاده از تکنیک کاریکاتور آشکارتر کرده بود. این‌ها زنانی بودند که در بار شراب می‌نوشیدند و مانند این پوستر به کسب و کار بر سر میز مشتریان توانگرشان می‌آمدند. (۱۸۹۲)
استفاده از نوشته در کارهای لوترک به تدریج به حداقل رسید تا آنجا که در این پوستر که آخرین کار اوست همهٔ اطلاعات لازم در نام رقاصه خلاصه شده‌است: جین آوریل. (۱۸۹۳)
اوبری بردزلی Aubrey Beardsley انگلیسی و دیگر هنرمندان آرت نوو art nouveau در پوسترهایشان به جای سادگی هنر تولوز لوترک از خطهای تزیینی کشیده و روان و فرم‌های بلندبالای با شکوه، طرح‌های گرافیکی دلپذیر و پوسترهایی شیوا به وجود آوردند.
آلفونس موچا یکی دیگر از هنرمندان آرت نووست. سوژه کارهای او اغلب دخترانی زیبا و شادابند که با جامه‌هایی بلند در میان گل‌ها احاطه شده‌اند. رنگ‌های او درمقایسه با رنگ‌های پاستلی کم رنگتر بود.
کارهای گوستاو کلیمت Gustav Klimt نقاش اتریشی تأثیر هنر گرافیک را در نقاشی به اوج رساند تا جایی که تفاوت میان نقاشی‌هایی همچون این اثر و پوستر به حداقل رسیده‌است.
پس از جنگ جهانی اول هنر پوستر به کلی دگرگون شد و از پوستر به آوند وسیله‌ای برای پروپاگاند، سربازگیری و همچنین فروش اوراق قرضه دولتی برای تأمین مخارج جنگ استفاده شد. این پوسترها از لحاظ هنری در مقایسه با شاهکارهای قرن نوزدهم خام و کند بودند
ژان کارلو ی فرانسوی در کارهای گرافیک خود از کوبیسم تأثیر پذیرفته بود. او از نخستین گرافیست‌هایی بود که به اهمیت کار گرافیک به ویژه رنگ‌های بیان‌کننده و فرم‌های فکرشده در علایم بازرگانی واقف شده بود. و از این رو پوسترهای او از اهمیت خاصی برخوردارند.
در نیمهٔ دوم سده بیستم با ظهور تکنیک‌های جدید و به ویژه رایانه تحولی بزرگ در هنر گرافیک و چاپ پوستر رخ داد. به ویژه تفاوت میان هنر نقاشی و پوستر به میزان زیادی از میان رفت.
این صندلی کار هنرمند هلندی گارت ریتولد است. نفوذ هنر گرافیک مدرن را امروزه در بسیاری از لوازم آشپزخانه و اتاق نشیمن و غیره می‌توان دید.
در طراحی هتل استیجن برگر در الگونای مصر مینی مالیسم به همراه ترکیبات هندسی یک رنگه (مونو کرماتیک) از هر زاویه دید کمپوزیسیون گرافیکی هماهنگ و استواری را ایجاد کرده‌است.
