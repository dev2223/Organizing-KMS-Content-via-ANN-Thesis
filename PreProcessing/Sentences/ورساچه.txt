جانی ورساچه در ۲ دسامبر ۱۹۴۶ میلادی در رجیو کالابریا زاده شد. پدر وی یک فروشنده و مادرش به طراحی و دوخت لباس می‌پرداخت. در نتیجه، از همان دوران کودکی جرقه‌های علاقه جیانی به طراحی لباس روشن شد.
جانی همه‌چیز در مورد خیاطی و دوختن لباس را خیلی زود از مادر خود آموخت و توانست به وسیله علاقه و ذوق ذاتی خود اولین لباس‌ها را طراحی کند و در مزون مادرش به فروش برساند. در سن ۱۸ سالگی، جیانی ورساچه فعالیت جدی خود در کارگاه کوچک مادرش را آغاز کرد. وی از ۲۲ سالگی یعنی زمانی که خیاطی محلی وی را برای طراحی یک مجموعه استخدام کرده بود، طراحی لباس را به صورت نیمه حرفه‌ای، آغاز نمود، ولی تا سن ۲۵ سالگی در زمینه معماری تحصیل می‌کرد.
ورساچه اولین موفقیت خود را در سال ۱۹۷۱ نشان داد، که طرح‌هایی برای کلکسیون فیوری فیورنتینا، فرستاد. در سال ۱۹۷۲ و در ۲۶ سالگی، جیانی با انگیزه فراوان راهی میلان، پایتخت مد جهان شد، تا فعالیت حرفه‌ای خود را در آنجا ادامه دهد. پیش از آنکه برند ورساچه متولد شود، جیانی ورساچه در میلان برای چند شرکت دیگر مانند ماریو ولنتینو، کالاهان و کامپلیس به طراحی لباس پرداخت.
جیانی به همراه برادر بزرگتر خود سانتو در سال ۱۹۷۸ شرکت ورساچه را در میلان تأسیس کرد و اندکی بعد دوناتلا خواهر کوچکترشان نیز به آن‌ها پیوست. در اواسط سال ۱۹۷۸ ورساچه اولین بوتیک خود را نیز در شهر میلان به وسیله دلا اسپیگا افتتاح کرد و بلافاصله نخستین مجموعه لباس زنانه ورساچه در مارس ۱۹۷۸ و نخستین مجموعه لباس مردانه این شرکت در ماه سپتامبر همان سال به نمایش درآمد.
نخستین فعالیت‌های ورساچه در دنیای مد چندان اثر و بازتاب جهانی نداشت، اما این شرایط زمانی که ورساچه با «ریچارد اودون»، عکاس مشهور آمریکایی، ملاقات کرد، تغییر کرد. این ملاقات مسیر معرفی مجموعه‌های متمایز ورساچه روی جلد مجلات مطرح مد جهان را هموار کرد. ویژگی‌های منحصربه‌فرد و سبک خلاقانه و غنی ورساچه به تدریج جایگاه ویژه‌ای در میان دوستداران دنیای مد یافت.
خیلی زود طرفداران سبک ورساچه زیاد شدند، و بوتیک‌های دیگر به این نام در کشورهای مختلف شروع به کار کردند. او در سال ۱۹۸۲ موفق به دریافت جایزه چشم طلایی به خاطر بهترین طراحی لباس زنانه در پاییز و زمستان شد.
در سال ۱۹۸۲، ورساچه مجموعه مشهور لباس‌های فلزی دینامیک که بعدها به یک ویژگی کلاسیک در طراحی لباس‌های وی مبدل شد را معرفی کرد. در سال ۱۹۸۶، ورساچه مدال افتخار جمهوری ایتالیا را کسب کرد.
در سال ۱۹۸۵ ورساچه مارک Instante را در امپراتوری مد دنیا وارد کرد. این مارک مشابه سبک او در خیاطی و طراحی زنانه سطح بالا، اما با هدف طراحی برای جوان‌ترها و افرادی که توانایی مالی کمتری دارند، ایجاد شده بود.
«پیراهن‌هایی برای اندیشیدن» نام نمایشگاهی بود که به کارهای پیشین ورساچه نگاه می‌کرد و در سال ۱۹۸۹ در میلان برگزار شد. در همان سال ورساچه نخستین مجموعه طراحی زنانه سطح بالای خود را ارائه کرد.
در سال ۱۹۸۶ رئیس‌جمهور وقت ایتالیا لقب شوالیه هنر را به جیانی ورساچه اهدا کرد. در سال ۱۹۹۱ کمپانی ورساچه ادکلن ورساچه را وارد بازار کرد. جیانی در سال ۱۹۹۳ جایزه اسکار مد را به خود اختصاص داد و در سال ۱۹۹۵ به نیویورک رفت و اولین شعبه ورساچه در ایالات متحده آمریکا را افتتاح کرد. در همین سال عنوان خلاق‌ترین طراح لباس را از منتقدین بلژیک به دست آورد.
طراحی لباس‌های ورساچه به نوعی بین ظرافت، جذابیت و هنر عامیانه حرکت می‌کرد. ویژگی‌های طراحی لوکس، رنگ‌هایی درخشان و جواهر مانند، خطوط صاف و جذابیت منحصربه‌فرد از عوامل شهرت برند ورساچه در دنیای مد بوده‌اند.
بر همین اساس، مشتری‌های ورساچه را افراد کاملاً متفاوتی تشکیل داده و می‌دهند که ستاره‌های موسیقی مانند مدونا و بون جووی تا هنرپیشه‌های شیک‌پوش هالیوودی را شامل می‌شوند. در حقیقت، ورساچه مد را از طریق ترکیب آن با راک اند رول، هنر و ستاره‌های مشهور مجدداً تعریف کرد. با ادغام دنیای مد و سرگرمی، نمایش‌های فصلی مد ورساچه شبیه کنسرت‌های راک و پاپ بودند.
دستمزد مدل‌های ورساچه مانند «نائومی کمپبل»، «سیندی کرافورد»، «کریستی ترلینگتون» و «لیندا اوانجلیستا» نیز به قدری بالا بود که نشریات و رسانه‌ها عنوان «سوپرمدل» را برای آن‌ها برگزیدند. ورساچه تحت تأثیر فیلم‌ها، هنر و تاریخ طراحی به ویژه اسطوره‌شناسی یونان باستان قرار داشت و دنیای مد را به صنعتی قدرتمند با محوریت ستاره‌های مشهور مبدل کرد، که تا به امروز نیز این روند ادامه دارد.
علاقه و شجاعت ورساچه در ارائه طراحی‌های جدید با گذشت زمان شکوفاتر شد و در سال ۱۹۸۹ وی برای نخستین بار مجموعه‌ای را برای «اوت کوتور» طراحی کرد. جیانی در همان سال لباس‌های اپرای سان فرانسیسکو را طراحی کرد. طراحی لباس برای اپرا و باله از علاقه‌مندی‌های جانبی ورساچه محسوب می‌شد.
جیانی ورساچه در پانزدهم ژوئیه ۱۹۹۷ هنگامی که از پیاده‌روی صبحگاهی به خانه خود در میامی آمریکا بازمی‌گشت مورد اصابت گلوله‌های شلیک شده از تفنگ «اندرو کونانان» قرار گرفت و روی پله‌های مقابل خانه خود کشته شد. به گفته کارشناسان، امپراتوری ورساچه در آن دوران در نقطه اوج خود قرار داشت.
در شرایطی که تنها ۱۹ سال از تأسیس ورساچه می‌گذشت، این شرکت در زمینه تولید پوشاک مردانه، زنانه و بچگانه و همچنین تولید کیف، کفش، جواهرات گران‌قیمت، عطر و لوازم خانگی فعال بود. پس از مرگ جیانی، خواهر وی دوناتلا هدایت ورساچه را بر عهده گرفت و تا به امروز نام این شرکت را همچنان در میان برترین برندهای جهان حفظ کرده‌است.
وی در زادروز ۱۸ سالگی خواهرزاده‌اش، نیمی از سهام متعلق به خود را به او واگذار کرد و پس از مرگش نیز شرکت ورساچه به مالکیت برادر، خواهر و خواهرزاده‌اش درآمد.
سال ۲۰۰۶ ورساچه در همکاری با لامبورگینی اقدام به ساخت لامبورگینی مورسیه‌لاگو مدل LP640 VERSACE نمود. در این همکاری طراحی بخش داخلی خودرو به ورساچه سپرده شد. حاشیهٔ لوگوی ورساچه به عنوان نماد آن‌ها در این طراحی به وضوح به چشم می‌خورد. تنها ۱۰ عدد از این ماشین طراحی و در سال ۲۰۰۸ در رنگ‌های سفید و مشکی عرضه شد.
این شرکت با آگوستا وستلند یک شرکت تولید بالگرد در ایتالیا برای ساخت بالگرد مجلل مدل «AW109 Grand Versace VIP» همکاری نمود. ورساچه طراحی چرم داخلی این بالگرد و همچنین طراحی (هنری) خارجی آن را بر عهده گرفت. لوگوی این شرکت همانند لامبورگینی در بخش‌های مختلف محصول جدید ثبت شده‌بود.
در سال ۲۰۱۵ ورساچه و دیگر غول عرصهٔ مد H &amp; M دست به دست هم داده و مجموعه‌ای با مشارکت همدیگر تولید کردند که در فروشگاه‌های H &amp; M به فروش رسید. این مشارکت سود فراوانی برای ورساچه به ارمغان آورد. در همین سال ورساچه و شرکت چینی مایند گروپ (Mind Group) اقدام به ساخت برج و اقامتگاه مجلل «Versace Residencies» کردند.
جیانی ورساچه تا زمان مرگش، خود سمت رهبری این شرکت را برعهده داشت. دوناتلا، خواهر او نایب رئیس شرکت و همچنین مسئول روش‌های توزیع و پخش ورساچه بود.
سانتو ورساچه، برادر جیانی، به همراه دوست هم دانشگاهی خود، کلودیا لوتی، شرکت مرکزی ورساچه را اداره می‌کرد. انتظار می‌رفت که این شرکت در نیمه سال ۱۹۹۸ عمومی شود؛ بنابراین جیانی ورساچه، اندکی پیش از مرگش، شروع به بازسازی سازمان شرکت کرد. برنامه‌ریزی شده بود که ۲۵ تا ۳۰ درصد دارایی شرکت به بورس سهام واگذار شود. جیانی ورساچه مالک ۴۵ درصد، دوناتلا ۲۰ درصد و سانتو ورساچه مالک ۳۵ درصد از سهام شرکت بودند.
