پرندگان خشمگین، پرندگان عصبانی یا اَنگری بِردز (به انگلیسی&#58; Angry Birds)، یک فرنچایز رسانه‌ای اکشن فنلاندی است که توسط راویو انترتینمنت (Entertainment Rovio)ساخته شده‌ است. داستان بازی دربارهٔ دسته‌ای از پرندگانی با همین نام (پرندگان خشمگین) است که سعی می‌کنند تخم‌مرغ‌های خود را از دست حمله خوک‌های سبز نجات دهند.
این بازی با الهام گیری از بازی قلعه را درهم بکوب ساخته شده و همچنین به دلایلی مانند ترکیب موفقی از گیم پلی سرگرم‌کننده، سبک کمیک، صداگذاری و موسیقی بی‌نظیر مورد تحسین قرار گرفته‌ است. محبوبیت آن منجر به اسپین آف‌های بسیاری شد که با استقبال زیادی مواجه شدند. پرندگان خشمگین برای چندین پلتفرم مختلف از جمله، کنسول‌های بازی، گوشی های هوشمند و کامپیوتر های شخصی (PC) منتشر شده است. همچنین یک مجموعه انیمیشن تلویزیونی با نام پرندگان خشمگین تونز و دو فیلم سینمایی با نام‌های پرندگان خشمگین و دنبالهٔ آن فیلم پرندگان خشمگین ۲ با الهام از این بازی ساخته شده‌اند. این بازی تا ژانویه ۲۰۱۴، بیش از ۲ میلیارد بارگیری (دانلود) در همه پلتفرم‌ها داشته است.
تا ژوئیهٔ ۲۰۱۵، بازی‌های این مجموعه در مجموع بیش از ۳ میلیارد بار بارگیری (دانلود) شده بودند، که آن را به پردانلودترین سری بازی‌های فری‌میوم در تاریخ تبدیل کرد. بازی اصلی پرندگان خشمگین «یکی از رایج‌ترین بازی‌های موجود در حال حاضر» و «یکی از موفقیت‌های بزرگ در سال ۲۰۱۰» بود. اولین دنباله بازی ویدیویی سری اصلی، پرندگان خشمگین ۲در ۳۰ ژوئیهٔ ۲۰۱۵ منتشر شد.
اولین نسخه از این سری ابتدا در ۱۱ دسامبر ۲۰۰۹ برای سیستم عامل آی‌اواس (IOS) منتشر شد. در آن زمان به دلیل همه‌گیری آنفولانزای خوکی، کارکنان تصمیم گرفتند از خوک‌ها به عنوان دشمنان پرندگان خشمگین استفاده کنند. این بازی برای سایر سیستم عامل‌های گوشی‌های هوشمند از جمله اندروید (andriod) نیز منتشر شد. در اوایل سال ۲۰۱۹، همه بازی‌‌های پرندگان خشمگین که قبل از اکتبر سال ۲۰۱۴ منتشر شده بودند (به استثناء بازی دوستان) متوقف شدند و از فروشگاه‌های برنامه حذف شدند؛ اگرچه بازی خوک‌های بدجنس در اوایل سال ۲۰۲۰ دوباره اضافه شد. راویو از توضیح دلیل خود برای این تصمیم خودداری کرده‌است اما یک توییت کوتاه و پاسخ توسط پشتیبانی وجود دارند که هر دو پاسخ‌های متفاوتی می‌دهند. با این حال در ژوئن ۲۰۲۱، با تقاضای طرفداران، راویو اعلام کرد که بازی‌های قدیمی در آینده دوباره در فروشگاه‌ها در دسترس خواهند بود. نسخه بازسازی شده بازی اصلی پرندگان خشمگین معروف به راویو کلاسیکس: پرندگان خشمگین در ۳۱ مارس ۲۰۲۲ برای پلتفرم‌های تلفن همراه و اندروید عرضه شد.
داستان حول محور ۹ پرنده می‌چرخد: قرمز (کاردینال شمالی)، چاک (قناری زرد)، جی، جیک و جیم (آبی‌ها)(کبودمرغ‌های کوهی)، بمب (لون معمولی)، ماتیلدا (مرغ)، استلای (گالا)، بابل‌های (اوریول جامائیکایی)، هال (توکانچه زمردی)، و ترنس(کاردینال شمالی). آن‌ها توسط تیرکمان سنگی پرتاب می‌شوند و از توانایی‌های منحصر به فردشان برای حفاظت تخم‌های خود در برابر خوک‌هایی که می‌خواهند آنها را بدزدند و بخورند، استفاده می‌کنند. تخم‌ها به پرنده‌ها امید می‌دهند تا زمانی که با کمک پرندگانی مانند عقاب توانا و نقره، صلح را به جزیره بیاورند. خوک‌ها توسط پادشاه خوک (هماورد اصلی که در بازی‌ها ظاهر می‌شود) یا پادشاه لئونارد ("قهرمان" سابق سری فیلم و پدر "اسموت چیکس" در بازی‌ها بود) رهبری می‌شوند. سرسپردگان، خوک سرجوخه، خوک سرکارگر، خوک آشپز، و خوک‌های کوچک در زمان پادشاه خوک زندگی‌ می‌کنند. در بازی‌ها، داستان در جزیره خوک‌ها اتفاق می‌افتد که پرندگان و خوک‌ها در آن زندگی می‌کنند، در حالی که در فیلم‌ها، پرندگان و خوک‌ها جزایر مخصوص به خود با نام‌های جزیرهٔ پرندگان و جزیرهٔ خوک‌ها را دارند.
این بازی‌ها به صورت نرم‌افزاری در کشورهای منتخب عرضه شدند اما پس از گذشت چند ماه انتشار آن متوقف گردید و برخی از آنها هرگز منتشر نشدند.
از سال ۲۰۱۱ تا ۲۰۱۳، پرندگان خشمگین با بسیاری از شرکت‌های دیگر همکاری کرده و تغییراتی از این بازی را در موضوع شرکت‌های مربوط منتشر کرده‌است. اکثر آنها مبتنی بر ادوبی فلش پلیر بودند. همه بازی‌ها دارای مراحل و ویژگی‌های انحصاری بودند که به ارتقاء کمک می‌کند.
راویو در تلاش برای تولید فیلم و نمایش‌های تلویزیونی برای این مجموعه است. میکائیل هد، مدیرعامل راویو موبایل، یک فیلم بلند در سبک استاپ‌موشن آردمن در نظر دارد. برای این منظور، راویو یک استودیوی انیمیشن مستقر در هلسینکی را خریداری کرده‌است تا کارتون‌های کوتاه پرندگان خشمگین را در ایستگاه نیکلودئون اکسترا آماده کند. اولین پروژهٔ این استودیو ویژه کریسمس به نام «سالن‌ها را خراب کنید» بود که در ماه دسامبر ۲۰۱۱ عرضه شد. هد می‌گوید که ساخت چنین فیلم‌هایی سال‌ها طول خواهد کشید و راویو باید با تولید دنباله‌ها، شخصیت‌ها را تا آن زمان آماده نگه دارد.
پرندگان خشمگین: تونز یک مجموعه تلویزیونی بر اساس این بازی بود که در ۱۶ مارس ۲۰۱۳ ساخته شد. پرندگان خشمگین در موبایل‌ها، تلویزیون‌های هوشمند، سامانه‌های تلویزیونی و … در دسترس است. نسخه دی‌وی‌دی این مجموعه تلویزیونی توسط سرگرمی خانگی سونی پیکچرز منتشر شد. این سریال در مجموع ۳ فصل دارد.
در ۱ نوامبر ۲۰۱۴، رایو پرندگان خشمگین استلا را منتشر کرد. این مجموعه انیمیشن ۲D/3D داستان زندگی استلا و دوستانش در جزیره خودشان را روایت می‌کند.
در ۳ ژوئیه ۲۰۱۵، راویو برنامه نمایش علمی موشک (به انگلیسی&#58; Rocket Science Show) را منتشر کرد. این برنامه یک مجموعه انیمیشن آموزشی لایو اکشن است که در آن ناسا حقایقی را در مورد سیارات منظومه شمسی به بینندگان می‌گوید.
در سال ۲۰۱۶، راویو برنامه‌نویسی شاد بازی (به انگلیسی&#58; Fun Game Coding) را منتشر کرد. این سریال از دیگر مجموعه‌های انیمیشن آموزشی لایو اکشن است که حاوی دستورالعمل‌های روشن گری از کارمندان فن آور راویو است.
در ۱۰ مارس ۲۰۱۷، راویو یک مجموعه انیمیشن کامپیوتری پرندگان خشمگین: آبی‌ها را بر اساس فیلم پرندگان خشمگین منتشر کرد. این نشان می‌دهد که آبی‌ها (شخصیت‌های جی، جیک و جیم) در حال تفریح هستند، در حالی که دیگر جوجه‌های نوزاد کارهای تصادفی انجام می‌دادند و نقشه‌های آن‌ها را خراب می‌کردند.
در ۱ ژوئن ۲۰۱۸، بیگ فیش انترتینمنت، یک شرکت سرگرمی آمریکایی، اعلام کرد که در حال حاضر با راویو برای ایجاد یک نمایش بازی بر اساس پرندگان خشمگین با نام پرندگان خشمگین چالش (به انگلیسی&#58; Angry Birds Challenge) همکاری خواهد کرد.
در اواخر سال ۲۰۱۸، راویو اعلام کرد که یک مجموعه تلویزیونی جدید و طولانی مدت پرندگان خشمگین با عنوان پرندگان خشمگین: جنون تابستان در حال تولید است و در ابتدا قرار بود در سال ۲۰۲۱ در نتفلیکس منتشر شود. این سریال در ژانویه ۲۰۲۲ منتشر شد.
در ۳۱ اوت ۲۰۲۰، مجموعه جدیدی با عنوان پرندگان خشمگین مشکل حباب (به انگلیسی&#58; Angry Birds Bubble Trouble) در آمازون فری تایم آنلیمیتد و یوتیوب منتشر شد.
قرمز: این پرنده اولین پرنده بازی است که کار خاصی انجام نمی‌دهد. او در نسخه فضایی تغییر چندانی نکرده و فقط ظاهر فضایی به خود گرفته‌است و در نسخه جنگ ستارگان در نقش لوک اسکایواکر با شمشیری نوری به جنگ دشمنان می‌رود؛ امّا در نسخهٔ پرندگان خشمگین ۲ امواج صوتی می‌فرستد که ساختمان‌ها را به جلو هدایت می‌کند.
چاک: افزایش سرعت این پرنده ویژگی خاص آن است. او در نسخه فضایی بنفش رنگ شده و این قدرت را پیدا می‌کند که در جهت دلخواه حرکت کند. او در نسخه جنگ ستارگان در نقش هان سولو با سلاح لیزری شلیک می‌کند. البته از این پرنده یک مشابه قهوه ای رنگ نیز در نسخه جنگ ستارگان وجود دارد که نقش لندو Carlissian را ایفا می‌کند.
ماتیلدا: این پرنده با یک کلیک، تخم انفجاری خود را رها می‌کند. این پرنده در نسخه فضایی حضور ندارد و در نسخه جنگ ستارگان در نقش C-3PO که یک ربات است، قطعه‌قطعه می‌شود.
بمب: از ظاهر این پرنده پیداست که مانند بمب منفجر می‌شود. او در نسخه فضایی فقط تغییر ظاهر پیدا کرده و در نسخه جنگ ستارگان در نقش اوبی-وان کنوبی موج می‌فرستد.
ترنس: این پرنده، قدرتمند تر از پرنده قرمز معمولی است و قدرت تخریب بالایی دارد. این پرنده در نسخه فضایی سبز رنگ شده و در نسخه فصول یک نسخه مشابه آن که سفید است وجود دارد که می‌تواند سقوط کند و در نسخه جنگ ستارگان قهوه‌ای رنگ است و نقش چیوباکا را ایفا می‌کند.
بابلز: این پرنده همانند یک بادکنک باد می‌کند. این پرنده، در نسخه فضایی تنها تغییر ظاهر پیدا کرده و یک کت کمربند مانند پوشیده‌است و در نسخه جنگ ستارگان حضور ندارد.
استلا: این پرنده بلوک‌های زیر خود را در حباب حبس کرده و به هوا می‌فرستد سپس آن‌ها را رها می‌کند. این پرنده در نسخه فضایی حضور ندارد و در نسخه جنگ ستارگان در نقش پرنسس لیا بلوک‌ها را به سمت خود می‌کشد.
خوک اصلی بازی خوک‌های بد کک و مک (کک مکی) نام دارد. همچنین در این بازی خوک‌هایی مثل خوک مکانیک و خوک پادشاه نیز حضور دارند.
نقره ای: فقط در نسخهٔ پرندگان خشمگین ۲ و نسخهٔ تبدیل شوندگان حضور دارد؛ کار این پرنده تقریباً مثل ماتیلدا است، اما نقره ای به جای پرتاب تخم انفجاری به پایین، خودش در هوا می‌چرخد و سپس به سمت پایین می‌آید و ساختمان‌های زیر را خراب می‌کند.
لئونارد :این خوک که اولین بار با نام خوک شاه در انیمیشن پرندگان خشمگین حضور داشت، فقط در نسخهٔ جدید پرندگان خشمگین ۲ حضور دارد و ماده ای سبز رنگ می‌اندازد و ساختمان‌ها را ذوب می‌کند.
داستان از آنجا شروع می‌شود که پرندگان خشمگین در حال نگهداری از تخم‌های خود هستند که حواسشان به پروانه‌ای پرت می‌شود و خوک‌های سبز از غفلت آن‌ها سوء استفاده کرده و تخم‌هایشان را می‌دزدند. پرندگان قسم خوردند تا خوک‌ها زنده‌اند لحظه ای درجای خود ننشسته و پیاپی حمله کنند تا تخم‌های خود را پس بگیرند. بعد از مدتی پرندگان توسط شکارچیانی ربوده شده و به ریو دو ژانیرو برده می‌شوند. پرندگان خشمگین، پرندگان بی‌گناه دیگری را نیز که زندانی شده‌اند آزاد می‌کنند و در ادامه با پرنده دست آموز شکارچی‌ها روبرو می‌شوند و… البته نسخه فصل‌ها (فصول) داستان خاصی ندارد و هر فصل از این نسخه مربوط به یک مناسبت رسمی مثل عید پاک می‌باشد. بعد از درگیری با خوک‌ها در زمین، ناگهان پرنده‌ای یخی از فضا توسط سیاه چاله‌ای به زمین فرستاده شده و زخمی می‌شود. خوک‌های سبز به فضا رفته بودند و تخم پرندگان خشمگین را هم دزدیده بودند! بعد از این اتفاق پرنده یخی به فضا بر می‌گردد و پرندگان خشمگین نیز (البته به جز ماتیلدا و پرنده سبز بومرنگی) به فضا رفته و شکل و شمایل جدیدی پیدا می‌کنند که این آغاز درگیری پرندگان خشمگین با خوک‌ها در فضا می‌باشد. داستان جنگ ستارگان هم تقریباً بر اساس همان جنگ ستارگان واقعی نوشته شده‌است و اتفاقات در سیاراتی مانند هوث و ستاره مرگ و… رخ می‌دهد.
